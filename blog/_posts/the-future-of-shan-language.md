---
tags: ["shan" ,"language" ,"tai" ,"kra-dai"]
date: Nov 16, 2023
title: လွင်ႈၶဵင်ႇတႃႉ တႃႇလိၵ်ႈတႆးမိူဝ်းၼႃႈ ဢမ်ႇၸႂ်ႈဝႃႈတေလႆႈသႂ်ႇယၵ်းၶိုၼ်ႈတီႈလႂ်
subtitle: ယိူင်းဢၢၼ်းတႃႇလိၵ်ႈတႆးၼႂ်းဝၼ်းမိူဝ်းၼႃႈ
image: https://i.pinimg.com/564x/af/26/b7/af26b7c706921e14ae40e944e2945dd1.jpg
link: blog/the-future-of-shan-language
description: ထိုင်မႃးၵၢပ်ႈပၢၼ် AI လႄႈ တႃႇလိၵ်ႈတႆးတေယူႇလွတ်ႈလႆႈလႄႈၶိုၼ်ႈသၢင်ႉၶိုၼ်ႈသုင်မိူဝ်းၼႃႈၼၼ်ႉ ႁဝ်းထုၵ်ႇလီပိၼ်ၶေႃႈထၢမ် ၶေႃႈတွပ်ႇထဵင် ထိုင်ပၼ်ႁႃလိၵ်ႈတႆးယဝ်ႉ။
---

## Contents

- [ပၼ်ႁႃလိၵ်ႈတႆးမိူဝ်ႈပူၼ်ႉမႃး တေႃႇယၢမ်းလဵဝ်](#ပၼ်ႁႃလိၵ်ႈတႆးမိူဝ်ႈပူၼ်ႉမႃး-တေႃႇယၢမ်းလဵဝ်)
- [Definition ဢၼ်ႁႃလႆႈၼိူဝ်းဢိၼ်ႇတိူဝ်ႇၼႅတ်ႉ](#definition-ဢၼ်ႁႃလႆႈၼိူဝ်းဢိၼ်ႇတိူဝ်ႇၼႅတ်ႉ)
- [Definition ဢၼ်ႁၼ်ၼႂ်းပပ်ႉလိၵ်ႈတၢင်ႇၽႃႇသႃႇ (ထႆး - English)](#definition-ဢၼ်ႁၼ်ၼႂ်းပပ်ႉလိၵ်ႈတၢင်ႇၽႃႇသႃႇ-ထႆး---english)
  - [ၼႂ်းပပ်ႉထႆး พื้นเมืองแสนหวีฉบับหอคำเมืองไหญ เรณู วิชาศิลป์ လၢတ်ႈဝႆႉဝႃႈ](#ၼႂ်းပပ်ႉထႆး-พื้นเมืองแสนหวีฉบับหอคำเมืองไหญ-เรณู-วิชาศิลป์-လၢတ်ႈဝႆႉဝႃႈ)
  - [ၼႂ်းပပ်ႉလိၵ်ႈ Shan-English Dictionary Sao Tern Moeng လၢတ်ႈဝႆႉဝႃႈ](#ၼႂ်းပပ်ႉလိၵ်ႈ-shan-english-dictionary-sao-tern-moeng-လၢတ်ႈဝႆႉဝႃႈ)
- [လိူဝ်သေပၼ်ႁႃယၵ်းၶိုၼ်ႈဢၼ်ၸႂ်ႉဢမ်ႇမိူၼ်ၵၼ်လႆႈသေပွၵ်ႈယဝ်ႉ လိၵ်ႈတႆးယင်းမီးထႅင်ႈၵၢၼ်ၸႂ်ႉတိုဝ်းၶေႃႈၵႂၢမ်း ၵၢၼ်တႅမ်ႈၶေႃႈၵႂၢမ်းဢမ်ႇမိူၼ်ၵၼ် ဢိင်ၼိူဝ်ပိုၼ်ႉတီႈၼိုင်ႈလႄႈတီႈၼိုင်ႈ](#လိူဝ်သေပၼ်ႁႃယၵ်းၶိုၼ်ႈဢၼ်ၸႂ်ႉဢမ်ႇမိူၼ်ၵၼ်လႆႈသေပွၵ်ႈယဝ်ႉ-လိၵ်ႈတႆးယင်းမီးထႅင်ႈၵၢၼ်ၸႂ်ႉတိုဝ်းၶေႃႈၵႂၢမ်း-ၵၢၼ်တႅမ်ႈၶေႃႈၵႂၢမ်းဢမ်ႇမိူၼ်ၵၼ်-ဢိင်ၼိူဝ်ပိုၼ်ႉတီႈၼိုင်ႈလႄႈတီႈၼိုင်ႈ)
- [မၼ်းသမ်ႉၸၢင်ႈပဵၼ်သင်လႃႇၸၢႆး တႆးႁဝ်း "တီႈၼိုင်ႈလႄႈတီႈၼူင်ႈ" ဢမ်ႇမိူၼ်ၵၼ် တႃႉမီးလွင်ႈလၢၵ်ႇလၢႆးသၢႆၸိူဝ်ႉၶိူဝ်း ႁဝ်းလီၵႅပ်းသိမ်းဢိူဝ်ႈ။](#မၼ်းသမ်ႉၸၢင်ႈပဵၼ်သင်လႃႇၸၢႆး-တႆးႁဝ်း-တီႈၼိုင်ႈလႄႈတီႈၼူင်ႈ-ဢမ်ႇမိူၼ်ၵၼ်-တႃႉမီးလွင်ႈလၢၵ်ႇလၢႆးသၢႆၸိူဝ်ႉၶိူဝ်း-ႁဝ်းလီၵႅပ်းသိမ်းဢိူဝ်ႈ)
- [မၼ်းသမ်ႉၸၢင်ႈပဵၼ်ပၼ်ႁႃတေႃႇလိၵ်ႈလၢႆးတႆးတီႈလႂ်လႃႇ?](#မၼ်းသမ်ႉၸၢင်ႈပဵၼ်ပၼ်ႁႃတေႃႇလိၵ်ႈလၢႆးတႆးတီႈလႂ်လႃႇ)
- [ၶေႃႈမုၼ်းလိၵ်ႈတႆးၸိူဝ်းၼႆႉသမ်ႉလုၵ်ႉတီႈလႂ်မႃး?](#ၶေႃႈမုၼ်းလိၵ်ႈတႆးၸိူဝ်းၼႆႉသမ်ႉလုၵ်ႉတီႈလႂ်မႃး)

### ပၼ်ႁႃလိၵ်ႈတႆးမိူဝ်ႈပူၼ်ႉမႃး တေႃႇယၢမ်းလဵဝ်

***ယၵ်းၶိုၼ်ႈ ( ႊ ) တေလႆႈၸႂ်ႉၸိူင်ႉႁိုဝ် ၸႂ်ႉတီႈလႂ် တူဝ်လႂ်တေလႆႈသႂ်ႇ တူဝ်လႂ်တေဢမ်ႇလႆႈသႂ်ႇ*** ပဵၼ်ပၼ်ႁႃဢၼ်ၼိုင်ႈၼႂ်းလိၵ်ႈလၢႆးၽႃႇသႃႇတႆး ဢၼ်ၵႆႉလႆႈၺိၼ်း၊ လႆႈထၢမ်၊ လၢႆႈထဵင်ၵၼ် ၸဵမ်မိူဝ်ႈတေႇလႆႈႁဵၼ်းလိၵ်ႈတႆးမႃး တေႃႇထိုင်ယၢမ်းလဵဝ်ၵေႃႈဢမ်ႇႁူႉဝႃႈဢၼ်လႂ်ထုၵ်ႇဢၼ်လႂ်ၽိတ်း တေလႆႈၸႂ်ႉၸွမ်းဢၼ်လႂ်တႄႉတႄႉ။

တူဝ်ၶႃႈတႄႉဢမ်ႇလႆႈႁဵၼ်းလိၵ်ႈတႆးၸၼ်ႉသုင်သင်မႃး လႆႈပိုၼ်ႉၶၢမ်ႇလိၵ်ႈတႆးၸၼ်ႉငဝ်ႈၼႂ်းႁူင်းႁဵၼ်းဝၢၼ်ႈပၢႆႈၽေးၵုင်းၵျေႃႇ (ပၢႆႈၽေးပၢင်တိုၵ်းပၢင်ၵမ်ႉၵေႃႇ 2002)၊ မႃးၵမ်ႈၽွင်ႈလႄႈ မေႃးလူမေႃဢၢၼ်ႇ မေႃတႅမ်ႈၸွမ်းၼင်ႇဢၼ်ယၢမ်ႈၶဝ်ႈႁူၶဝ်ႈတႃမႃးၵူၺ်း။

တႃႇႁႃလဵပ်ႈႁဵၼ်းလိၵ်ႈတႆးၸၼ်ႉသုင်လိူဝ်ၼၼ်ႉသမ်ႉ လႆႈဝႃႈမီးတၢင်းယၢပ်ႇၽိုတ်ႇ ၼႂ်းၵၢၼ်သွၵ်ႈႁႃ ပပ်ႉႁဵၼ်းၽိုၼ်ႁၼ်ဢၼ်မီးပိူင်လိၵ်ႈတႆးတႅတ်ႈၼႅတ်ႈလႄႈမၵ်းမၼ်ႈႁႂ်ႈၸႂ်ႉတိုဝ်းမိူၼ်ၵၼ်၊ မၢင်ၽဝ်ႇၵေႃႈဝႃႈ မၼ်းဢမ်ႇမီးႁိုဝ်? မၼ်းႁၢႆၸွမ်းလူမ်းသဵင်ႈမူတ်းယဝ်ႉႁိုဝ်? ပူၵ်ႇၵိၼ်ပႅတ်ႈမူတ်းယဝ်ႉႁိုဝ်? ၼၼ်ႉၵေႃႈဝႆႉသေၵွၼ်ႇ။

### Definition ဢၼ်ႁႃလႆႈၼိူဝ်းဢိၼ်ႇတိူဝ်ႇၼႅတ်ႉ

ပၢၼ်ဢိၼ်ႇတိူဝ်ႇၼႅတ်ႉၽႅဝ်ထိုင်မႃးလၢႆသိပ်းပီမိူင်းယဝ်ႉ ၸၢမ်းသျိူတ်ႉႁႃတူၺ်းလွင်ႈယၵ်းၶိုၼ်ႈတူၺ်းလူး။

1. [ယၵ်းၶိုၼ်ႈ shn.wiktionary.org](https://shn.wiktionary.org/wiki/%E1%80%9A%E1%81%B5%E1%80%BA%E1%80%B8%E1%81%B6%E1%80%AD%E1%80%AF%E1%81%BC%E1%80%BA%E1%82%88) ![ယၵ်းၶိုၼ်ႈ shn.wiktionary.org](/assets/the-future-of-shan-language/Screenshot-2566-11-16-at-02.26.56.png)
2. [TaiEdu4All youtube channel](https://www.youtube.com/@taiedu4all188) ![TaiEdu4All youtube channel](/assets/the-future-of-shan-language/Screenshot-2566-11-16-at-02.23.16.png)
3. [Shan alphabet en.wikipedia.org](https://en.wikipedia.org/wiki/Shan_alphabet#Consonants)![Shan alphabet en.wikipedia.org](/assets/the-future-of-shan-language/Screenshot-2566-11-16-at-02.27.54.png)
4. [Shan Language en.wikipedia.org](https://en.wikipedia.org/wiki/Shan_language)![Shan Language en.wikipedia.org](/assets/the-future-of-shan-language/Screenshot-2566-11-21-at-01.26.35.png)

သျိူတ်ႉႁႃဝႃႈ "ယၵ်းၶိုၼ်ႈ" ၼႂ်း google ႁၼ်းဝႆႉမီးၸိူဝ်းၼႆႉၵူၺ်း လႆႈဝႃႈမီးၶေႃႈမုၼ်းဢၼ်ၸၢင်ႈဢၢင်ႈဢိင်ဢႄႇႁႅင်းတႄႉတႄႉ။

Resource တၢင်းၼိူဝ်ၼၼ်ႉ ပၼ် Definition "ယၵ်းၶိုၼ်ႈ" ဝႆႉဝႃႈ ၸႂ်ႈတွၼ်ႈတႃႇပဵၼ်သဵင် accent (သဵင်လွင်ႈ dialect) ဢၼ်ပဵၼ်သဵင်လွင်ႈတႆးတင်းပွတ်းၼိူဝ်။

> While the reformed script originally used only four diacritic tone markers, equivalent to the five tones spoken in the southern dialect, the Lashio-based Shan Literature and Culture Association now, for a number of words, promotes the use of the 'yak khuen' (Shan: ယၵ်းၶိုၼ်ႈ) to denote the sixth tone as pronounced in the north.
> wikipedia.

- ထႆး -> ထႆႊ (ไทย) ***TaiEdu4All***
- ပီမႂ်ႇ -> ပီႊမႂ်ႇ (ปีใหม่) ***TaiEdu4All***

လၢႆလၢႆတီႈဢၼ်ဢမ်ႇဢွၵ်ႇသဵင် accent ၵူၺ်းဢွၵ်ႇပဵၼ်သဵင် ယၵ်းၸမ်ႈ။

- ၵူႈပီ -> ၵူႊပီႊ
- တွၼ်ႈတႃႇ​​ -> တွၼ်ႊတႃႇ​​

မၢင်တီႈသမ်ႉၸႂ်ႉပဵၼ်တူဝ်ဢၼ်လုၵ်ႉတီႈလိၵ်ႈတၢင်ႇၽႃႇသႃႇမႃး။

- Drone -> တရူၼ်ႊ
- Internet -> ဢိၼ်ႊတိူဝ်ႊၼႅတ်ႊ

### Definition ဢၼ်ႁၼ်ၼႂ်းပပ်ႉလိၵ်ႈတၢင်ႇၽႃႇသႃႇ (ထႆး - English)

#### ၼႂ်းပပ်ႉထႆး พื้นเมืองแสนหวีฉบับหอคำเมืองไหญ เรณู วิชาศิลป์ လၢတ်ႈဝႆႉဝႃႈ

> ဝၢႆးမႃးလႆႈထႅင်ႈတူၼ်းသဵင်မႃးထႅင်ႈ 1 တူဝ် ႊ "ယၵ်းၶိုၼ်ႈ" ၸၢဝ်းတႆးၼိူဝ်လၢတ်ႈဝႃႈၼိူင်းၵၼ်လႆႈၸွမ်းၽႃႇသႃႇထႆးပဵၼ် "เสียงสามัญ" ပဵၼ်တူၼ်းသဵင်ဢၼ်မီးၼႂ်းမိူင်းတႆးပွတ်းၼိူဝ်၊ တူဝ်ယၵ်းၶိုၼ်ႈ ႊ ထုတ်ႇဢွၵ်ႇမႃးၸႂ်ႉမိူဝ်ႈပီ ၶ.ရ. 1968 ၸွမ်းသဵင်တႆးၼိူဝ် (တႆးမၢဝ်း-တႆးၼိူဝ်)၊ ပေႃးၼိူင်းၵၼ်တင်းၽႃႇသႃႇထႆးၸိုင် "คำเป็น อักษรกลางไม่มีรูปวรรณยุกต์" မိူၼ်ၼင်ႇ กิน ใจ เอา (ၵိၼ်ႊ ၸႂ်ႊ ဢဝ်ႊ) "และคำที่ประสมด้วยอักษรต่ำมีไม้เอก" မိူၼ်ၼင်ႇ พ่อ แม่ (ပေႃႈ မႄႈ) ၵူၺ်းၽိုၼ်လိၵ်ႈလႄႈပွင်ႈၵႂၢမ်းဢၼ်ပိုၼ်ၽႄႈဢွၵ်ႇမႃးတင်းၼမ်ဢၼ်ၸႂ်ႉယၵ်းၶိုၼ်ႈ ယင်းတိုၵ်ႉၸႂ်ႈလၵ်ႉလၼ်ႇၵၼ်ယူႇ။

#### ၼႂ်းပပ်ႉလိၵ်ႈ Shan-English Dictionary Sao Tern Moeng လၢတ်ႈဝႆႉဝႃႈ

ၸႂ်ႉပဵၼ်တူဝ်ၼၵ်းသဵင် (exclamation mark !) မိူၼ်ၼင်ႇ

- ၼႃ -> ၼႃႊ (သဵင်ၼၵ်း) -> Please!
- လီ -> လီႊ (သဵင်ၼၵ်း) -> Good!

![Shan-English Dictionary by Sao Tern Moeng {caption: Difinition ၼႂ်းပပ်ႉသပ်း Sao Tern Moeng}](/assets/the-future-of-shan-language/Image.jpeg)

တေႁၼ်ဝႃႈ တီႈၼိုင်ႈလႄႈတီႈၼိုင်ႈ ၵေႃႉၼိုင်ႈလႄႈၵေႃႉၼိုင်ႈ ၸႂ်ႉတိုဝ်းယၵ်းၶိုၼ်ႈဢမ်ႇမိူၼ်ၵၼ် မၢင်တီႈၵေႃႈဢမ်ႇႁူႉတႅမ်ႈၽိတ်းႁိုဝ် ဢမ်ႇၼၼ်ၵေႃႈမၼ်းဢမ်ႇၸႂ်ႈတူဝ်လဵဝ်ၵၼ်ႁိုဝ်?

![Used in Facebook {caption: ယၵ်းၶိုၼ်ႈသွင်တီႈၼႂ်း post Facebook}](/assets/the-future-of-shan-language/Screenshot-2566-11-16-at-02.50.21.png)

***လၢႆးၸႂ်ႉယၵ်းၶိုၼ်ႈဢမ်ႇမိူၼ်ၵၼ်ၸိူဝ်းၼႆႉၵေႃႈမီးလွင်ႈတၢင်းၶွင်ၽႂ်မၼ်း ၵူၺ်းၵေႃႈမီးၶေႃႈထၢမ်ၸွမ်းမႃးထႅင်ႈႁင်းၽႂ်မၼ်း။***

### လိူဝ်သေပၼ်ႁႃယၵ်းၶိုၼ်ႈဢၼ်ၸႂ်ႉဢမ်ႇမိူၼ်ၵၼ်လႆႈသေပွၵ်ႈယဝ်ႉ လိၵ်ႈတႆးယင်းမီးထႅင်ႈၵၢၼ်ၸႂ်ႉတိုဝ်းၶေႃႈၵႂၢမ်း ၵၢၼ်တႅမ်ႈၶေႃႈၵႂၢမ်းဢမ်ႇမိူၼ်ၵၼ် ဢိင်ၼိူဝ်ပိုၼ်ႉတီႈၼိုင်ႈလႄႈတီႈၼိုင်ႈ

- လိၵ်ႈတႆးၵဝ်ႇ
- လိၵ်ႈတႆးမႂ်ႇ
- လိၵ်ႈလူင် လိၵ်ႈထမ်း
- တႆးလူင်
- တႆးၵဵင်းတုင်
- တႆးပၢင်လူင်
- တႆးၼိူဝ်
- တႆးမိူင်းမၢၼ်ႈ
- တႆးမိူင်းထႆး

ၸိူဝ်းၼႆႉထႅင်ႈလူးၵွၼ်ႇ မိူၼ်ၼင်ႇ

- ၸွႆႈ - ၸွၺ်ႈ - ၸွႆ
- တႆး - တၺ်း - တႆ
- ႁဵတ်းၵၢၼ် - ႁဵတ်းၵၼ်
- ၼိုင်ႈဢၼ် - ၼိူင်ႈဢၼ်
- ၼိုင်ႈၶူဝ်း - ၼုင်ႈၶူဝ်း

ၶေႃႈၵႂၢမ်းဢၼ်ယိမ်မႃးတၢင်ႇၽႃႇသႃႇ မိူၼ်ၼင်ႇ

- ၶွမ်ႇၽိဝ်ႇတႃႇ - ၶွမ်ႇၽိဝ်ႇတိူဝ်ႇ - ၵွမ်ႇၽိဝ်ႇတႃႇ - ၵွမ်ႇၽိဝ်ႇတိူဝ်ႇ - ၵွမ်ႇပိဝ်ႇတႃႇ - ၶွမ်ႊၽိဝ်ႊတိူဝ်ႊ
- ဢိၼ်ႇတႃႇၼႅတ်ႉ - ဢိၼ်ႇထိူဝ်ႇၼႅတ်ႉ - ဢိၼ်ႇတိူဝ်ႇၼႅတ်ႉ - ဢိၼ်ႊတိူဝ်ႊၼႅတ်ႊ

လႄႈမီးၶေႃႈၸိူဝ်းၼႆႉထႅင်ႈတင်းၼမ်ဢၼ်ဢမ်ႇႁူႉလႆႈဝႃႈၽိတ်းႁိုဝ်ထုၵ်ႇႁိုဝ် ပဵၼ်ပၼ်ႁႃႁိုဝ် ဢမ်ႇပဵၼ်ပၼ်ႁႃႁိုဝ်?။

### မၼ်းသမ်ႉၸၢင်ႈပဵၼ်သင်လႃႇၸၢႆး တႆးႁဝ်း "တီႈၼိုင်ႈလႄႈတီႈၼူင်ႈ" ဢမ်ႇမိူၼ်ၵၼ် တႃႉမီးလွင်ႈလၢၵ်ႇလၢႆးသၢႆၸိူဝ်ႉၶိူဝ်း ႁဝ်းလီၵႅပ်းသိမ်းဢိူဝ်ႈ။

ၵမ်ႇၽႃႇႁွတ်ႈထိုင်မႃးၵၢပ်ႈပၢၼ်ဢၼ်ပိူၼ်ႈႁွင်ႉဝႃႈ "ဢေႇဢၢႆႇ" (AI - Artificial Itelligence) ယဝ်ႉ။ တေယၢမ်ႈႁၼ် ယၢမ်ႈၺိၼ်း မၢင်ၵေႃႉၵေႃႈယင်းတေယၢမ်ႈၸႂ်ႉတိုဝ်းယူႇ၊ ဢမ်ႇလၢႆပီမႃးၼႆႉၵူၺ်း ၼႂ်းၾင်ႇဢေႇဢၢႆႇၽၢႆႇၽႃႇသႃႇလိၵ်ႈလၢႆးၵေႃႈ ပေႃႇမႃးဢၼ်ႁွင်ႉဝႃႈ LLM (Large Language Model) ဢၼ်ပဵၼ်တၢင်းၶတ်းၸႂ်ႁဵတ်းဢွၵ်ႇဢေႇဢၢႆႇသေႁႂ်ႈႁူႉၸၵ်းၽႃႇသႃႇၵူၼ်းလႆႈလီလီငၢမ်းငၢမ်း မၼ်းမေႃလူမေႃဢၢၼ်ႇမေႃပွင်ႇၸႂ်လွၼ်ႉၵႅၼ်ထႅဝ်လိၵ်ႈလႄႈ လၢမ်းၶၢတ်ႈၶေႃႈတွပ်ႇ ၶူင်ဢွၵ်ႇၶေႃႈတွပ်ႇပၼ်လႆႈၸိူဝ်းၼၼ်ႉ။

### မၼ်းသမ်ႉၸၢင်ႈပဵၼ်ပၼ်ႁႃတေႃႇလိၵ်ႈလၢႆးတႆးတီႈလႂ်လႃႇ?

ၵၢၼ်ႁဵတ်းဢွၵ်ႇဢေႇဢၢႆႇၸိူဝ်းၼႆႉ ဢမ်ႇၸႂ်ႈတႃႇလိၵ်ႈဢိင်းၵလဵတ်ႈၵူၺ်း ၶဝ်ယင်းယိူင်းထိုင်ၵူႈၽႃႇသႃႇၼႂ်းလုမ်ႈၾႃႉ ၸဵမ်ၽႃႇသႃႇဢၼ်ၵူၼ်းႁူဝ်လၢၼ်ႉၵေႃႉၸႂ်ႉတိုဝ်း တေႃႇထိုင်ၽႃႇသႃႇဢၼ်ၵူၼ်းႁူဝ်ပၢၵ်ႇၵူၺ်းၸႂ်ႉတိုဝ်းၵေႃႈၶဝ်မီးတၢင်းၶတ်းၸႂ်တေႁဵတ်းႁႂ်ႈမၼ်းပွင်ႇၸႂ်ပႃး။
မိူၼ်ၼင်ႇၶူင်းၵၢၼ်ၶွင်ၾဵတ်ႉပုၵ်ႉသ် (Facebook - Meta) [NLLB (No Language Left Behind)](https://ai.meta.com/research/no-language-left-behind/) ၶဝ်လဵပ်ႈႁဵၼ်းလႄႈၵဵပ်းၶေႃႈမုၼ်းၽႃႇသႃႇ 4000+ ပၢႆ တွၼ်ႈတႃႇၸႂ်ႉၼႂ်းၵၢၼ်ၾိုၵ်းဢေႇဢၢႆႇၶဝ် မၢႆႇၶရူဝ်ႇသွပ်ႉ (Microsoft) ၵေႃႈၵဵပ်းၶေႃႈမုၼ်းၽႃႇသႃႇၼိူဝ်ဢိၼ်ႊတိူဝ်ႊၼႅတ်ႊတၢင်းမူတ်းတႃႇၾိုၵ်းသွၼ် [ChatGPT-4](https://openai.com/research/gpt-4) ၶဝ်။

တူဝ်ယၢင်ႇလီဢၼ်တေႁၼ်ငၢႆႈလႄႈၸမ်တူဝ်းၸိူဝ်းႁဝ်းတီႈသုတ်း မိူၼ်ၼင်ႇၵၢၼ်ပိၼ်ႇၽႃႇသႃႇ

![NLLB Demo {caption: တူဝ်ပိၼ်ႇၽႃႇသႃႇ AI model ၶွင် Facebook}](/assets/the-future-of-shan-language/Screenshot-2566-11-17-at-02.46.09.png)

ၶူင်းၵၢၼ် NLLB ႁွင်းႁပ်ႉပႃးလိၵ်ႈတႆး ဢၼ်ၼႆႉမၼ်းၸၢင်ႈပိၼ်ၽႃႇသႃႇတၢင်ႇမဵဝ်းမႃးပဵၼ်လိၵ်ႈတႆးလႄႈ ပိၼ်လိၵ်ႈတႆးၵႂႃႇပဵၼ်တၢင်ႇၽႃႇသႃႇ။

> လွၼ်ႉၵႅၼ်ၵၢၼ်ႁဵတ်းဢေႇဢၢႆႇပိၼ်ၽႃႇသႃႇၸိူဝ်းၼႆႉမၼ်းပဵၼ် "ၶေႃႈမုၼ်း" ၶေႃႈမုၼ်းလိၵ်ႈ လႄႈ Language-Pair မၼ်းတေၸၼ်ဢဝ်ၶေႃႈမုၼ်းၸိူဝ်းၼႆႉၼိူဝ်ဢိၼ်ႊတိူဝ်ႊၼႅတ်ႊသေၵႂႃႇၽိုၵ်းသွၼ်ပၼ်းဢေႇဢၢႆႇ

သိုပ်ႇဢၢၼ်ႇ -> [ၶိူင်ႈပိၼ်ႇၽႃႇသႃႇတႆး ၶွင် Facebook ပဵၼ်သင် တႆးႁဝ်းသမ်ႉမီးသုၼ်ႇၸွႆႈတီႈလႂ်](https://www.noernova.com/blog/meta-NLLB-shan-machine-translations)
သိုပ်ႇဢၢၼ်ႇ -> [ၶိူင်ႈပိၼ်ႇၽႃႇသႃႇတႆး ၶွင် Facebook ပဵၼ်သင် ၶဝ်ႁဵတ်းႁိုဝ်ႁဵတ်း tech recap](https://www.noernova.com/blog/fairseq-NLLB-machine-translations-analize)

### ၶေႃႈမုၼ်းလိၵ်ႈတႆးၸိူဝ်းၼႆႉသမ်ႉလုၵ်ႉတီႈလႂ်မႃး?

ၼိူဝ်ဢိၼ်ႊတိူဝ်ႊၼႅတ်ႊ ၶေႃႈမုၼ်းလိၵ်ႈတႆးဢၼ်မီးၼမ်သေပိူၼ်ႈ (ၶေႃႈမုၼ်းဢၼ်ထတ်းထွင်လီငၢမ်း) လႄႈပဵၼ်ၶေႃႈမုၼ်းဢၼ်ၵႆႉႁၼ်ဢၢင်ႈဢိင်ၼႂ်းၵၢၼ်ၽႃႇသႃႇလိၵ်ႈလၢႆးလႄႈၶွမ်ႇၽိဝ်ႇတိူဝ်ႇ (မိူၼ်ၼင်ႇ ပၼ်ႁႃ fonts တႆးၸိူဝ်းၼႆႉ)

- [Bible Translation](https://globalrecordings.net/en/language/shn) - Language Pair လုၵ်ႉတီႈလိၵ်ႈ Bible ၶဝ်သေလႆႈပိၼ်ႇၽႃႇသႃႇဝႆႉတင်းၼမ်
- [ၽူႈတွႆႇႁွၵ်ႈ](https://shannews.org) - 30 ပီပၢႆမႃးၼႆႉ ၶေႃႈမုၼ်းၽူႈတွႆႇႁွၵ်ႈဢၼ်ၵဵပ်းႁွမ်မႃးလႆႈမီး 10,033 ႁူဝ် (24/10/2023)
- [တႆးလွတ်ႈလႅဝ်း](https://taifreedom.com) - တႆးလွတ်ႈလႅဝ်း ၼိူဝ်ဝဵပ်ႉသၢႆႉ ပိုၼ်ၽႄႉပွင်ႈၵႂၢမ်းမီး 8,122 ႁူဝ် (24/10/2023)
- [Shan Wikipedia](https://shn.wikipedia.org/wiki/%E1%81%BC%E1%82%83%E1%82%88%E1%82%81%E1%80%B0%E1%80%9D%E1%80%BA%E1%82%81%E1%82%85%E1%81%B5%E1%80%BA%E1%82%88) - ၼႃႈ wikipedia တႆး မီးၼႃႈလိၵ်ႈ 13,662 ႁူဝ် (21/11/2023)

ပၼ်ႁႃၸၢင်ႈမီးမႃးတီႈၼႆႉယဝ်ႉ ၶေႃႈမုၼ်းၸိူဝ်းၼႆႉဢမ်ႇဝႃႈၽိတ်းႁိုဝ်ထုၵ်ႇ လၢႆးလေႃးတူဝ်လိၵ်ႈၸႂ်ႉၸိူင်ႉႁိုဝ် ၸိူဝ်းၼႆႉတေဢိင်ဢဝ်တၢင်းၼမ်ၶေႃႈမုၼ်းသေမၢတ်ႈမၢႆပဵၼ်ထုၵ်ႇပႅတ်ႈတၢင်းမူတ်း (ပေႃးဝႃႈၼႂ်းၶဝ်ၼၼ်ႉဢမ်ႇမီးၽူႈလူင်ႉလႅၼ်ႇလိၵ်ႈတႆး, သင်ဝႃႈမီးၽူႈလူင်ႉလႅၼ်ႇလိၵ်ႈတႆးၵေႃႈ သမ်ႉတေပဵၼ်ၵူၼ်းပွတ်းလႂ်ႇ? ယႂ်ႇၵႄႉတႆးႁႃႉ? ယႂ်ႇမႃးၼႂ်းမိူင်းလႂ်? ၽူႈလူင်ႉလႅၼ်ႇလိၵ်ႈတႆးၼႂ်း Microsoft, Facebook, Google ၸွင်ႇၸႂ်ႈၵေႃႉလဵဝ်ၵၼ်?)။

> ၵွပ်ႈၼႆ မိူဝ်းၼႃႈမႃး လိၵ်ႈတႆး တေလႆႈၸႂ်ႉၸိူင်ႉႁိုဝ် ၸႂ်ႉၸွမ်းၽႂ် ဢၼ်လႂ်ထုၵ်ႇဢၼ်လႂ်ၽိတ်း တေလႆႈၸႂ်ႉၸွမ်းဢၼ်လႂ်တႄႉတႄႉၼႆၼၼ်ႉ တေဢိင်ဢဝ်ဝႃႈ ၽႂ်ၶူင်ဢွၵ်ႇၶေႃႈမုၼ်းလႆႈၼမ်သေပိူၼ်ႈၼၼ်ႉယဝ်ႉ

ပေႃးဝၼ်းၼိုင်ႈမႃးႁဝ်းတႅမ်ႈၽိတ်းၽိတ်းၽူၼ်ၽူၼ် လၢႆးတႅမ်ႈ လၢႆးလေႃးတူဝ်လိၵ်ႈဢမ်ႇမိူၼ်ၵၼ် ၼႂ်းၾဵတ်ႉပုၵ်ႉသ် ဢမ်ႇၼၼ်ၼႂ်းဝဵပ်ႉသၢႆႉသ်သေတီႈတီႈ လႄႈပိူၼ်ႈဢဝ်ႈၵႂႃႇပဵၼ်ၶေႃႈမုၼ်းႁဵတ်းဢေႇဢၢႆႇမႃးပၼ်ၸႂ်ႉတိုဝ်းၼႆၵေႃႈ လိၵ်ႈလၢႆးႁဝ်းၸၢင်ႈလႅၵ်ႈလၢႆႈၵႂႃႇၸွမ်းၵေႃႉၼၼ်ႉၵူၺ်း (မိူၼ်ၼင်ႇပၼ်ႁႃ [Google Noto Fonts](https://fonts.google.com/noto/fonts?noto.lang=shn_Mymr&noto.continent=Asia&noto.script=Mymr))

![NLLB {caption: တူဝ်ယၢင်ႇဢၼ်ၼိုင်ႈ ၸၢင်ႈလၢမ်းၶၢတ်ႈလႆႈဝႃႈ ၶေႃႈမုၼ်းၵမ်ႈၼမ်ဢၼ်ၸႂ်ႉတီႈၼႆႈပဵၼ်ဝဵပ်ႉသၢႆႉသ်ဢၼ်ၵႆႉၵႆႉတႅမ်ႈၵဵဝ်ႇၵပ်းလွင်ႈၵိုတ်းယိုဝ်းၸိူဝ်းၼႆႉယဝ်ႉ။}](/assets/the-future-of-shan-language/Screenshot-2566-11-17-at-02.53.16.png)

တႃႇတေၵႄႈလိတ်ႈပၼ်ႁႃ၊ ႁႄႉၵင်ႈပၼ်ႁႃ၊ လႄႈသုပ်ႇႁဵတ်းႁႂ်ႈလိၵ်ႈတႆးၶိုၼ်ႈသၢင်ႉၵႂႃႇၸွပ်းၵၢပ်ႈပၢၼ်ငၢႆႈငၢႆႈလူမ်လူမ်ၼႆႉ လီမီးတီႈပိုင်ႈဢိင် တႃႇဢၢင်ႈဢိင်လႄႈမၵ်းမၼ်ႈပၼ်လႆႈဝႃႈ တေလႆႈတႅမ်ႈၸိူင်ႉႁိုဝ် တေလႆႈလေႃးၸိူင်ႉႁိုဝ် သေယဝ်ႉလႄႈႁဝ်းတေယွမ်းႁပ်ႉဢဝ်ၵေႃႉၼႆႉ ၸုမ်းၼႆႉဝႃႈယဝ်ႉ ဢမ်ႇဝႃႈၼွၵ်ႈမိူင်းၼႂ်းမိူင်း ၸုမ်းၶွမ်ႇပၼီႇလႂ်လူဝ်ႇၶေႃႈမုၼ်းလိၵ်ႈတႆးၵေႃႈ လူဝ်ထၢမ်ၸုမ်းၼႆႉယဝ်ႉ ၼႆၼၼ်ႉတေလီတွၼ်ႈတႃႇဢၼႃႇၵၢတ်ႈလိၵ်ႈတႆးသေပိူၼ်ႈ။

မႂ်ႇသုင်ၶႃႈ။
